Matična ploča je komponenta na koju se spajaju sve ostale komponente računala, te iz tog razloga ima zacijelo najviše funkcionalnosti od svih ostalih. Zahvaljujući razvoju tehnologije, veliki broj nekadašnjih zasebnih komponenti je najčešće integriran u samoj matičnoj ploči. To mogu biti mrežna kartica, zvučna kartica, modemi, jednostavne grafičke kartice, kontroleri za upravljanje diskovima i sl. Prilikom nabavke matične ploče, vjerojatno prva informacija koja će vas zanimati jest tip utora za procesor, ili kako se češće po engleskom izrazu naziva – socket. Tip socketa je određen prvo proizvođačem procesora, a zatim samim tipom procesora. Prilikom odabira socketa matične ploče, ujedno ste odabrali i koje će procesore ploča podržavati, što je bitno ukoliko u budućnosti planirate dodatne nadogradnje.